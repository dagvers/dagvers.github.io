---
title: Ode aan de fietsenmaker
---
Onder het geluid van klinkend staal betreed ik de winkel. Het is niet meer  dan een werkplaats met in het midden een oude kassa. Ik ruik de geur van vers rubber, lampenolie en okselzweet. Welkom in de fietsenhemel, waar de engelbewaarder in een hoekje een ketting aan het smeren is. Bijna weer zo goed als nieuw. Maar hoe glanzender het chroom, des te smeriger zijn handen.
